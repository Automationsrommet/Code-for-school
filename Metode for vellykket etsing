På elektroavdelingen ved Hadsel VGS avdeling Melbu har vi forsøkt lavbudsjetts kretskortetsing i 4-5 år.
Med blandede resultater. Her er alle ting som må være tilstede og fungere for at det skal gå bra.

Vi bruker kobberplater med foto-sensitiv lakk. Den typen med blått klistermerke og tynt kobber-lag er nødvendig for å få fine detaljer.
Vi kutter ikke kortet på forhånd, men forbereder en krets eller kretser som passer akkurat på kortet. Vi bruker Kicad sammmen med OpenScad for å få speilvendte kretser med eventuelle navnelapper. Vi printer bildet fra Word, hvor grafikken importeres som .svg-fil. Da får vi ikke skaleringsproblemer.

Grafikken skrives ut på gammeldags overhead-plastark og klippes sirlig helt inn til kanten. Her lønner det seg å grovklippe først, ca en cm fra det vi skal ha. Eventuelt kan vi klippe en ekstra gang til ca 3 mm fra målkanten, og så det endelige utsnittet. Dette er for at ikke selve kretsbildet skal bøyes mer en absolutt nødvendig under klipping slik at vi får god belysning.

Nøyaktig klippet legges kortet og plastark i en skreddersydd skuffe for belysning. Sjekk at begge passer i skuffa før klistermerket fjernes.
Vi belyser i hjemmelagd UV-belyser med 45 sekunder. Helst helt uten bevegelse underveis.

Så går det i fremkallerbadet.
Vi bruker bungard-resist fremkallerpulver hvor en halv teskje tilsettes en så liten mengde vann vi kan bruke, vanligvis opp til nederste strek på en isteflaske,halvannen cm. Fremkalleren blandes ved at flasken ristes med korken på.
Blandingen er temperaturavhengig, oppdaget jeg nylig, så vi fremkaller og etser på en 3D-printerplate, vi bruker Prusa Mini-printere. Platen varmes til 60 grader og et kraftig redigert skript vugger plastboksen rolig fram og tilbake et kvarters tid. Det går i 2 liters isbokser til store kort, og små sortementskuffer eller skruebokser til små kort. Det er et stort poeng å minimere kjemikalier brukt.
Begge blandingene må være nok av til å dekke kortet, og kanskje såpass at det fortsatt er overdekning etter litt fordamping.
Er fremkallingsblandingen svak, kan man blande en ekstra liten mengde som er mer konsentrert og tilsette underveis, men ved slik tilsetting ville jeg tilte boksen slik at den konsentrerte væsken får mulighet til å blande seg med resten av væsken før den treffer kortet.
Etter fremkallingen er ferdig, skyller vi med en raus mengde vann. To til tre skyllinger skulle være nok.
Til etsingen bruker vi såkalt Finetsekrystall, kjøpt i kilospose fra Krepro.as som nå heter esd.se eller noe. En god teskje til samme vannmengde som fremkallingen, halvannen cm i bånn av en flaske.
Her også blander vi løsningen ved å riste flaska et godt halvminutt. Denne etseblandingen har idealtemperatur på 50 grader, så 60 grader på plata skulle være passelig, tenker jeg.
Man ser at etsingen fungerer når de linjene og områdene som er belyst "skinner" nede i blandingen. Her er det et ideal at linjene og områdene er like tynne hele veien, og tynnere linjer krever mindre kjemikalier for å etses vekk.
Det er nok bra at det tar 15-20 minutter å etse seg gjennom, da det forhåpentligvis vil jevne ut forskjeller innad på kortet. Er det et hjørne som trenger ekstra etsing, så kan en tilte boksen igjen og få ekstra effekt der væsken er dypest.
Når etsingen er ferdig, eller så ferdig som den blir uten å spise opp mer enn den skal, vil væsken ha blitt lyseblå. Blir væsken for blå, uteblir effekten, så nå kjører vi på å minimere kjemikaliemengdene heller enn å tilstrebe gjenbruk.
Etter etsingen er ferdig skyller vi med en raus mengde vann. To til tre skyllinger skulle være nok.
Nå skal vi legge kortet tilbake i belysningsmaskinen, denne gangen uten plast-ark. Denne gangen kan vi godt belyse lenge, gjerne 3-4 minutter. Målet er å få vasket bort resten av den fotosensitive lakken.
Dermed skal vi fremkalle på nytt igjen. Her har vi brukt den samme fremkallingsvæsken og latt den ligge gjennom pausen for å få bort siste rest.

Til kutting av kortene har vi en liten knekke, bygget av vinkeljern. Vi må først lage furer i kortet med kniv og linjal, tynn men tydelig på kobbersiden, så kan vi kjøre dypere skjæring på baksiden.
Vi klemmer godt fast emnet på akkurat riktig sted og knekker forsiktig. Eventuelle ujevnheter pusses med sandpapir, vi runder også av skarpe kanter og hjørner på denne måten.

Så kan vi gjøre trikset med å fargelegge hele det ferdige kortet på begge sider med en permanent tusj, og så pusse forsiktig med stålull så vi får den loddbar. Det blir fint.

Soldermask har vi ikke noen god metode for ennå, men jeg har et par ideer. Flere oppdateringer får eventuelt tilkomme her etterhvert.
